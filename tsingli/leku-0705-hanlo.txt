1.
論寫白話字較贏寫中國字，就是會寫，閣逐字有字通寫，因為中國字不止僫寫，淺學的人袂曉得寫較深的字，亦攏袂曉得寫批；設使有時寫批，其中常用土字，攏無解說，予看批的人袂明伊的意思，就會錯誤，若是博學的人寫批，較常是用深的字眼，予人看了攏袂曉得，毋值著寫白話字的批，逐句分明攏袂錯誤，亦是會寫，人若學寫，檢采一月日，檢采幾若月日，不論查甫人，婦人人，以及囡仔，攏總會曉得寫批，閣所寫逐句分明，予看批的人一盡會曉得伊的事，免得錯誤。
Lūn siá pe̍h-uē-jī khah-iânn siá Tiong-kok-jī, tsiū-sī kuē siá, koh ta̍k-jī ū jī thang siá, in-uī Tiong-kok-jī put-tsí oh siá, tshián-ha̍k ê lâng buē-hiáu-tit siá khah tshim ê jī, ia̍h lóng buē-hiáu- tit siá phue; siat-sú ū-sî siá phue, kî-tiong siông-īng thóo-jī, lóng bô kué-seh, hōo khuànn phue ê lâng buē bîng i ê ì-sù, tsiū uē tshò-gōo, nā-sī phok-ha̍k ê lâng siá-phue, khah siông sī īng tshim ê jī-gán, hōo lâng khuànn-liáu lóng buē-hiáu-tit, m̄ ta̍t-tio̍h siá pe̍h- uē-jī ê phue, ta̍k-kù hun-bîng lóng buē tshò-gōo, ia̍h-sī kuē siá, lâng nā o̍h siá, kiám-tshái tsi̍t-ge̍h-ji̍t, kiám- tshái kuí-nā ge̍h-ji̍t, put-lūn ta-poo-lâng, hū-jîn-lâng, í-ki̍p gín-ná, lóng-tsóng uē-hiáu-tit siá phue, koh sóo-siá ta̍k-kù hun-bîng, hōo khuànn phue ê lâng it-tsīn uē hiáu-tit i ê sū, bián- tì tshò-gōo .

2.
我照我愚戇的意見，將白話字kap孔子字相比來論，毋是嫌孔子字無路用；不過講白話字較快捌，予人較緊進步；毋免到久久定定予字縛咧。又閣合佇男婦老幼，貧賤富貴逐的人攏讀會起。按呢kiám毋是不止大路用？
Guá tsiàu guá gû-gōng ê ì-kiàn, tsiong pe̍h-uē-jī kap Khóng-tsú-jī sann-pí lâi-lūn, m̄-sī hiâm Khóng-tsú-jī bô lōo-īng; put-kò kóng pe̍h-uē-jī khah khuài bat, hōo lâng khah-kín tsìn-pōo ; m̄-bián kàu kú-kú tiānn-tiānn hōo jī pa̍k-teh . Iū koh ha̍p tī lâm-hū ló-iù, pîn-tsiān hù-kuì ta̍k-tíng ê lâng lóng tha̍k ē khí. Án-ni kiám m̄-sī put-tsí tuā lōo-īng?

3.
近來佇滿州攏無啥物聽見交戰的消息。總--是8月30號佇華太島西爿岸，有一所在號做芝加溝遐有大交戰。日俄相刣五點鐘久。俄死的有130名，日死傷7个。日有得著俄的軍裝不止濟。了後華太島攏安靜。
Kīn-lâi tī Buán-tsiu lóng bô sím-mi̍h thiann-kìnn kau-tsiàn ê siau-sit. Tsóng-sī 8 gue̍h 30 hō tī Huâ-thài-tó sai-pîng-huānn, ū tsi̍t sóo-tsāi hō-tsò Tsi-ka-kau hia ū tuā kau-tsiàn. Ji̍t-Ngôo sio-thâi gōo tiám-tsing kú. Ngôo sí-ê ū 130 miâ, Ji̍t sí-siong 7-ê. Ji̍t ū tit-tio̍h Ngôo ê kun-tsong put-tsí tsē. Liáu-āu Huâ-thài-tó lóng an-tsīng.

4.
佇東京濟濟人咧議論𪜶城--ni̍h有遐爾大擾亂較大面是因為警察濫糝拔刀去刣人。所以咧參詳然後檢采毋准警察縖刀，干焦予𪜶縖槌仔親像西國警察的樣。
Tī Tang-kiann tsē-tsē lâng teh gī-lūn in siânn-ni̍h ū hiah-ni̍h tuā jiáu-luān khah tuā-bīn sī in-uī kíng-tshat lam-sám pui̍h-to khì thâi lâng. Sóo-í teh tsham-siâng jiân-āu kiám-tshái m̄-tsún kíng- tshat hâ to, kan-ta hōo in hâ thuî-á tshin-tshiūnn se-kok kíng-tshat ê iūnn.

5.
佇11號，日上等的戰艦號做三立，忽然發火佇佐世保的港內。別的戰船派水兵來鬥拍火，毋過三立的火藥庫有發火，船就黏牢佇海底。死傷的兵真濟，也揣攏無身屍的有600名。猶未知起火ê因端。
Tī 11 hō, Ji̍t siōng-tíng ê tsiàn-lām hō-tsò Sam-li̍p, hut-jiân huat-hué tī Tsò-sè-pó ê káng-lāi. Pa̍t ê tsiàn-tsûn phài tsuí-ping lâi tàu phah hué, m̄-kú Sam-li̍p ê hué-io̍h-khòo ū huat hué, tsûn tsiū liâm-tiâu tī hái-té. Sí-siong ê ping tsin-tsē, iā tshuē lóng bô sin-si--ê ū 600 miâ. Iáu-buē tsai khí-hué ê in-tuann.

6.
我一時家己感覺十分的歹勢。心肝鼓噗噗惝，面就發烘，大概敢有紅紅。但是伊顛倒是真大方hāi-tsāi。我一時雖然是真歹勢，毋過一見對這个女性若準佇啥物所在捌看伊的面，而且是真熟，宛如早捌相捌的款式。但是這時較想都想不出伊的名。
Guá tsi̍t-sî ka-kī kám-kak 10 hun ê pháinn-sè. Sim kuann-kóo pho̍k-pho̍k-tshíng, bīn tsiū huat-hōng, tāi-khài kánn ū âng-âng. Nā-sī i tián-tò sī tsin tāi-hong hāi-tsāi. Guá tsi̍t-sî sui-jiân sī tsin pháinn-sè, m̄-kú it-kiàn tuì tsit ê lú-sìng ná-tsún tī sím-mi̍h sóo-tsāi bat khuànn i ê bīn, jî-tshiánn sī tsin si̍k, uán-jû tsá bat sann-bat ê khuán-sit. Nā-sī tsit-sî khah siūnn to siūnn put-tshut i ê miâ.

7.
隔幾若日攏無接著回批，心真著急，時時等候。忽然佇一个晚晡放課後有郵差提一張批來。看彼个批囊就知是一个女性寄的批。我直覺是妙寄的。接來就走去一位肅靜的所在來開。果然是，真歡喜共伊讀。內容寫按呢。
Keh kuí-nā-ji̍t lóng bô tsiap tio̍h huê phue, sim tsin tio̍h-kip, sî-sî tán-hāu. Hut-jiân tī tsi̍t ê mńg-poo pàng-khò āu ū iû-tshai the̍h tsi̍t-tiunn phue lâi. Khuànn hit ê phue-lông tsiū tsai sī tsi̍t ê lú-sìng kià ê phue. Guá ti̍t-kak sī Biāu kià--ê. Tsiap--lâi tsiū tsáu-khì tsi̍t-uī siok-tsīng ê sóo-tsāi lâi khui. Kó-jiân sī, tsin huann-hí kā i tha̍k. Lāi-iông siá án-ni.

8.
「我只是綴你咧看。」查某囡仔越頭過來,用一个真天真閣浪漫的笑容共應，「嘛毋知影你為啥物佇遐咧吐大氣。」
"Guá tsí-sī tuè lí teh khuànn." Tsa-bóo gín-á ua̍t-thâu kuè-lâi, iōng tsi̍t ê tsin thian-tsin koh lōng-bān ê tshiò-iông kā ìn, "Mā m̄ tsai-iánn lí uī siánn-mih tī hia leh thóo tuā-khuì."

9.
「你看彼个燈塔。討海的人會當倚靠燈塔來揣著靠岸的漁港。少年的時，嘛想欲親像燈塔來奉獻家己。總是，這陣家己煞迷失佇烏烏暗暗的海中央。」
"Lí khuànn hit ê ting-thah. Thó-hái ê lâng ē-tàng uá-khò ting-thah lâi tshuē tio̍h khò-huānn ê hî-káng. Siàu-liân ê sî, mā siūnn beh tshan-tshiūnn ting-thah lâi hōng-hiàn ka-kī. Tsóng-sī, tsit-tsūn ka-kī suah bê-sit tī oo-oo-àm-àm ê hái tiong-ng."

10.
「阮庄跤囡仔較毋捌，老師按呢共阮鼓勵過，後擺我就知影作文愛按怎寫矣！後來去小雞籠仔讀初中，老師出一个'風颱天'的題目予阮寫。彼年9月拄仔透風颱，一時溪水漲懸煞做大水。水淹甲欲到眠床頂。你厝裡若淹過水，可能就知影，彼敢若世界大亂咧。雞仔，鴨仔趕去眠床頂無打緊，連田螺，水雞，水蛇都趖入來。彼時，阮老爸拄好佇外口作穡無轉來。我就將阮兄弟姊妹按怎佇驚惶中仝心合力，袂輸抵抗共匪仔拍過來這幕寫落來，閣加上結尾上精彩這段。」
"Gún tsng-kha gín-á khah m̄-bat, lāu-su án-ne kā gún kóo-lē--kuè, āu-pái guá tiō tsai-iánn tsok-bûn ài án-tsuánn siá--ah! Āu--lâi khì Sió-ke-lang-á tha̍k tshoo-tiong, lāu-su tshut tsi̍t ê 'Hong-thai-thinn' ê tuê-ba̍k hōo gún siá. Hit nî 9 gue̍h tú-á thàu hong-thai, tsi̍t-sî khue-tsuí tiùnn kuân suah tsò tuā-tsuí. Tsuí im kah beh kàu bîn-tshn̂g tíng. Lí tshù-nih nā im kuè tsuí, khó-lîng tiō tsai-iánn, he ká-ná sè-kài tuā-luān--leh. Kue-á, ah-á kuánn khì bîn-tshn̂g tíng bô tánn-kín, liân tsân-lê, tsuí-ke, tsuí-tsuâ to sô--li̍p-lâi. Hit-sî, gún lāu-pē tú-hó tī guā-kháu tsoh-sit bô tńg-lâi. Guá tiō tsiong gún hiann-tī tsí-buē án-tsuánn tī kiann-hiânn tiong kāng-sim ha̍p-li̍k, buē-su té-khòng kiōng-huí-á phah--kuè-lâi tsit bōo siá--lo̍h-lâi, koh ka-siōng kiat-bué siōng tsing-tshái tsit tuānn."
