1.
「恁kiám無講，猶有四月日，就收割的時到嘛？我共恁講，攑目看園已經熟，通割啦。」
“Lín kiám bô kóng, iáu ū sì ge̍h ji̍t, tsiū siu-kuah ê sî kàu--mah? Guá kā lín kóng, gia̍h-ba̍k khuànn hn̂g í-king si̍k, thang kuah--lah.”

2.
我若問遐的兄弟講。「恁有想欲閣轉來西部抑無？」𪜶講：「想是會想，總是後山塗真黏，」意思是行袂開腳，因為好趁食，呔有影後山的塗有黏咧？
Guá nā mn̄g hia ê hiann-tī kóng, “Lín ū siūnn-beh koh tńg-lâi se-pōo ah-bô?” In kóng, “Siūnn sī ē siūnn, tsóng--sī āu-suann thôo tsin liâm,” ì-sù sī kiânn buē khui-kha, in-uī hó thàn-tsia̍h, thài ū-iánn āu-suann ê thôo ū liâm--leh?

東部傳道見聞記，陳降祥著，1961
Tang-pōo Thuân-tō Kiàn-bûn-kì, Tân Kàng-siông tù, it kiú lio̍k it

3.
到彼下暗，烏暗暝逼倚，四圍攏安靜地時，瑪莉的心就漸漸感覺孤單不安、驚惶。因為伊攏毋捌一个佇這款暗毿的所在過暝。所以瑪莉只有抱狗仔佇伊的身邊毋敢睏，來咧張持。
Kàu hit ē-àm, oo-àm-mî pik-uá, sì-uî lóng an-tsīng ê sî, Má-lī ê sim tsiū tsiām-tsiām kám-kak koo-tuann put-an, kiann-hiânn. In-uī i lóng m̄-bat tsi̍t ê tī tsit-khuán àm-sàm ê sóo-tsāi kè-mê. Sóo-í Má-lī tsí-ū phō káu-á tī i ê sin-pinn m̄-kánn khùn, lâi teh tiunn-tî. 

4.
瑪莉有時著用雙手來掩伊的目睭，有時塞密伊的耳空，驚了看著啥物，聽著啥物。實在瑪莉細細的心攏無法度通擔當這種的驚惶。
Má-lī ū-sî tio̍h īng siang-tshiú lâi am i ê ba̍k-tsiu, ū-sî that-ba̍t i ê hī-khang, kiann-liáu khuànn-tio̍h sím-mi̍h, thiann-tio̍h sím-mi̍h. Si̍t-tsāi Má-lī suè-suè ê sim lóng bô huat-tōo thang tam-tng tsit-tsióng ê kiann-hiânn.

草堆頂的眠夢──兒童宗教故事，黃懷恩著，1955
Tsháu-tui-tíng ê Bîn-bāng ── Jî-tông Tsong-kàu Kòo-sū, N̂g Huâi-un tù, it kiú ngóo ngóo

5.
有一日我佇街路咧行有拄著一个細漢囡仔兇兇走竄過去。彼時落雪拄仔晴、街路溡溡。彼个囡仔無細膩，咧走的時跤著觸跋倒。
Ū tsi̍t-ji̍t guá tī kue-lōo teh kiânn ū tú-tio̍h tsi̍t ê suè-hàn gín-ná hiong-hiong tsáu tshuàn kè--khì. Hit sî lo̍h-seh tú-á tsînn, kue-lōo tshî-tshî. Hit ê gín-ná bô suè-jī, teh tsáu ê sî kha tio̍h-tak pua̍h-tó. 

6.
過幾日閣得著機會通結謙遜、溫柔的果子，就是我的查某囝的頭家娘閣來阮兜覓伊。我想我著共伊會前日所講的毋著，總是我真毋愛，猶過我路尾共伊會。頭家娘看見我按呢，不止奇怪，看伊的款式親像知伊也有毋著。欲去的時共我講：「你的查某囝若欲請tuà teh過一禮拜也通。」 
Kè kuí ji̍t koh tit-tio̍h ki-huē thang kiat khiam-sùn, un-jiû ê ké-tsí, tsiū-sī guá ê tsa-bóo-kiánn ê thâu-ke-niû koh lâi guán tau bāi--i. Guá siūnn guá tio̍h kā i hē tsîng-ji̍t sóo kóng ê m̄ tio̍h, tsóng--sī guá tsin m̄-ài, iáu-kú guá lōo-bé kā i hē. Thâu-ke-niû khuànn-kìnn guá án-ni, put-tsí kî-kuài, khuànn i ê khuán-sit tshin-tshiūnn tsai i iā ū m̄-tio̍h. Beh khì ê sî kā guá kóng, “Lí ê tsa-bóo-kiánn nā beh tshiánn tuà teh kè tsi̍t lé-pài iā thang.”

新聞的雜錄，1913
Sin-bûn ê Tsa̍p-lio̍k, it kiú it sam

7.
外國人呵咾咱的台灣秀麗；有影，老實無錯誤。咱台灣的山極雄壯、極有變化，閣再是極蒼翠、極醒目。時常有銀色的雲，在遐的青ling-ling的山尖的中間咧滾咧夯。所以坐船對海中央遠遠看，的確是非常媠。毋若按呢，就是對近近看，台灣頭到尾不論佗落一所在，樹木不時青翠、花草不時豔盛；有奇巧的尾蝶佇彼中間咧舞、好聲的蟲豸鳥隻咧啼咧唱，宛然是一个大公園。
Guā-kok-lâng o-ló lán ê Tâi-uân siù-lē; ū-iánn,láu-si̍t bô tshò-gōo. Lán Tâi-uân ê suann ki̍k hiông-tsòng, ki̍k ū piàn-huà, koh-tsài sī ki̍k tshong-tshuì, ki̍k tshénn-ba̍k, sî-siông ū gîn-sik ê hûn, tsāi hia-ê tshenn-ling-ling ê suann-tsiam ê tiong-kan teh kún teh giâ. Sóo-í tsē-tsûn tuì hái tiong-ng hn̄g-hn̄g khuànn, tik-khak sī hui-siông suí. M̄-nā án-ni, tsiū-sī tuì kīn-kīn khuànn, Tâi-uân thâu kàu bué put-lūn tó-lo̍h tsi̍t sóo-tsāi, tshiū-ba̍k put-sî tshenn-tshuì, hue-tsháu put-sî iām-sīng; ū kî-khá ê bué-ia̍h tī hit tiong-kan teh bú, hó-siann ê thâng-thuā tsiáu-tsiah teh thî teh tshiùnn, uán-jiân sī tsi̍t ê tuā kong-hn̂g.

8.
親像按呢來講，在咱台灣近近一霎仔久的工夫，愛山就有山、愛海就有海；欲熱就有熱、寒就有寒。所以通講台灣是一个小東洋。咱台灣有這款天然的好景、好氣候，將來若是閣用心加人的工夫大大來整頓，的確會成做東洋的大公園，予東洋的人集倚來享福安樂。
Tshin-tshiūnn án-ni lâi kóng, tsāi lán Tâi-uân kīn-kīn tsi̍t-tiap-á-kú ê kang-hu, ài suann tsiū ū suann, ài hái tsiū ū hái, beh jua̍h tsiū ū jua̍h, kuânn tsiū ū kuânn. Sóo-í thang kóng Tâi-uân sī tsi̍t ê sió Tang-iûnn. Lán Tâi-uân ū tsit-khuán thian-jiân ê hó-kíng, hó khì-hāu, tsiong-lâi nā-sī koh īng-sim ke lâng ê kang-hu tuā-tuā lâi tsíng-tùn, tik-khak ē tsiânn-tsò Tang-iûnn ê tuā kong-hn̂g, hōo Tang-iûnn ê lâng tsi̍p-uá lâi hióng-hok an-lo̍k.

十項管見，蔡培火著，1924
Tsa̍p Hāng Kuán-kiàn, Tshuà Puê-hué tù, it kiú jī sù
