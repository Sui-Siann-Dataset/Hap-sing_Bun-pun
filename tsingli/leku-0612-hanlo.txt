1.
「恁kiám無講，
“Lín kiám bô kóng,

猶有四月日，
iáu ū sì ge̍h ji̍t,

就收割的時到嘛？
tsiū siu-kuah ê sî kàu--mah?

我共恁講，
Guá kā lín kóng,

kia̍h目看園已經熟，
kia̍h-ba̍k khuànn hn̂g í-king si̍k,

通割啦。」
thang kuah--lah.”

東部傳道見聞記 陳降祥 著
Tang-pōo thuân-tō kiàn-bûn-kì Tân Kàng-siông tù

2.
我若問遐的兄弟講。
Guá nā mn̄g hia ê hiann-tī kóng,

「恁有想欲閣轉來西部抑無？」
“Lín ū siūnn-beh koh tńg-lâi se-pōo a̍h bô?”

𪜶講：「想是會想，
In kóng, “Siūnn sī ē siūnn,

總是後山塗真黏，」
tsóng--sī āu-suann thôo tsin liâm”,

意思是行袂開腳，
ì-sù sī kiânn buē khui-kha,

因為好趁食，
in-uī hó thàn-tsia̍h,

呔有影後山的塗有黏咧？
thài ū-iánn āu-suann ê thôo ū liâm--leh?

東部傳道見聞記 陳降祥 著1961
Tang-pōo thuân-tō kiàn-bûn-kì Tân Kàng-siông tù it kiú lio̍k it

3.
到彼下暗，
Kàu hit e-àm,

烏暗暝逼倚，
oo-àm-mî pik-uá,

四圍攏安靜地時，
sì-uî lóng an-tsīng ê sî,

瑪莉的心就漸漸感覺孤單不安、驚惶。
Má-lī ê sim tsiū tsiām-tsiām kám-kak koo-tuann put-an, kiann-hiânn.

因為伊攏毋捌一个佇這款暗毿的所在過暝。
In-uī i lóng m̄-bat tsi̍t ê tī tsit-khuán àm-sàm ê sóo-tsāi kè-mê.

所以瑪莉只有抱狗仔佇伊的身邊毋敢睏，
Sóo-í Má-lī tsí-ū phō káu-á tī i ê sin-pinn m̄-kánn khùn,

來咧張持。
lâi teh tiunn-tî.

草堆頂的眠夢 兒童宗教故事 黃懷恩 1955
Tsháu-tui-tíng ê bîn-bāng jî-tông tsong-kàu kòo-sū N̂g Huâi-un it kiú ngóo ngóo

4.
瑪莉有時著用雙手來掩伊的目睭，
Má-lī ū-sî tio̍h īng siang-tshiú lâi am i ê ba̍k-tsiu,

有時塞密伊的耳空，
ū-sî that-ba̍t i ê hī-khang,

驚了看著啥物，聽著啥物。
kiann-liáu khuànn-tio̍h sím-mi̍h, thiann-tio̍h sím-mi̍h.

實在瑪莉細細的心攏無法度通擔當這種的驚惶。
Si̍t-tsāi Má-lī suè-suè ê sim lóng bô huat-tōo thang tam-tng tsit-tsióng ê kiann-hiânn.

草堆頂的眠夢 兒童宗教故事 黃懷恩 1955
Tsháu-tui-tíng ê bîn-bāng jî-tông tsong-kàu kòo-sū N̂g Huâi-un it kiú ngóo ngóo

5.
有一日我佇街路咧行
Ū tsi̍t-ji̍t guá tī kue-lōo teh kiânn

有拄著一个細漢囡仔兇兇走竄過去。
ū tú-tio̍h tsi̍t ê suè-hàn gín-ná hiong-hiong tsáu tshuàn kè--khì.

彼時落雪拄仔晴、
Hit sî lo̍h-seh tú-á tsînn,

街路tshî-tshî。
kue-lōo tshî- tshî.

彼个囡仔無細膩，
Hit ê gín-ná bô suè-jī,

咧走的時跤著觸跋倒。
teh tsáu ê sî kha tio̍h-tak pua̍h-tó.

新聞的雜錄 1913
Sin-bûn ê tsa̍p-li̍k it kiú it sam

6.
過幾日閣得著機會通結謙遜、溫柔的果子，
Kè kuí ji̍t koh tit-tio̍h ki-huē thang kiat khiam-sùn, un-jiû ê ké-tsí,

就是我的查某囝的頭家娘閣來阮兜覓伊。
tsiū-sī guá ê tsa- bóo-kiánn ê thâu-ke-niû koh lâi guán tau bāi--i.

我想我著共伊會前日所講的毋著，
Guá siūnn guá tio̍h kā i hē tsîng-ji̍t sóo kóng ê m̄ tio̍h,

總是我真毋愛,
Tsóng--sī guá tsin m̄-ài,

猶過我路尾共伊會。
iáu-kú guá lōo-bé kā i hē.

頭家娘看見我按呢，不止奇怪，
Thâu-ke-niû khuànn-kìnn guá án- ni, put-tsí kî-kuài,

看伊的款式親像知伊亦有毋著。
khuànn i ê khuán-sit tshin-tshiūnn tsai i ia̍h ū m̄-tio̍h.

欲去的時共我講：
Beh khì ê sî kā guá kóng,

「你的查某囝若欲請tuà teh過一禮拜亦通。」
“Lí ê tsa-bóo-kiánn nā beh tshiánn tuà teh kè tsi̍t lé-pài ia̍h thang.”

新聞的雜錄 1913 
Sin-bûn ê tsa̍p-li̍k it kiú it sam

7.
外國人呵咾咱的台灣秀麗；
Guā-kok-lâng o-ló lán ê Tâi-uân siù-lē ;

有影，老實無錯誤。
ū-iánn,láu-si̍t bô tshò-gōo .

咱台灣的山極雄壯、極有變化，
Lán Tâi-uân ê suann ki̍k hiông-tsòng, ki̍k ū piàn-huà,

閣再是極蒼翠、極醒目。
koh-tsài sī ki̍k tshong-tshuì, ki̍k tshénn-ba̍k,

時常有銀色的雲，
sî-siông ū gîn-sik ê hûn,

在遐的青ling-ling的山尖的中間咧滾、咧夯。
tsāi hia-ê tshenn-ling-ling ê suann-tsiam ê tiong-kan teh kún teh giâ .

所以坐船對海中央遠遠看，
Sóo-í tsē-tsûn tuì hái tiong-ng hn̄g-hn̄g khuànn,

的確是非常媠。
tik-khak sī hui-siông suí .

毋若按呢，
M̄-nā án-ni,

就是對近近看，
tsiū-sī tuì kīn-kīn khuànn,

台灣頭到尾不論佗落一所在，
Tâi-uân thâu kàu bué put-lūn tó-lo̍h tsi̍t sóo-tsāi,

樹木不時青翠、
tshiū-ba̍k put-sî tshenn-tshuì,

花草不時豔盛；
hue-tsháu put-sî iām-sīng ;

有奇巧的尾蝶佇彼中間咧舞、
ū kî-khá ê bué-ia̍h tī hit tiong-kan teh bú,

好聲的蟲豸鳥隻咧啼、咧唱，
hó-siann ê thâng-thuā tsiáu-tsiah teh thî teh tshiùnn,

宛然是一个大公園。
uán-jiân sī tsi̍t ê tuā kong-hn̂g .

十項管見 蔡培火 1924
Tsa̍p hāng kuán-kìnn Tshuà Puē-hué it kiú jī sù

8.
親像按呢來講，
Tshin-tshiūnn án-ni lâi kóng,

在咱台灣近近一霎仔久的工夫，
tsāi lán Tâi-uân kīn-kīn tsi̍t-tiap-á-kú ê kang-hu,

愛山就有山、
ài suann tsiū ū suann,

愛海就有海；
ài hái tsiū ū hái,

欲熱就有熱、
beh jua̍h tsiū ū jua̍h,

寒就有寒。
kuânn tsiū ū kuânn .

所以通講台灣是一个小東洋。
Sóo-í thang kóng Tâi-uân sī tsi̍t ê sió Tang-iûnn .

咱台灣有這款天然的好景、好氣候，
Lán Tâi-uân ū tsit-khuán thian-jiân ê hó-kíng, hó khì-hāu,

將來若是用心加人的工夫大大來整頓，
tsiong-lâi nā-sī īng-sim ke lâng ê kang-hu tuā-tuā lâi tsíng-tùn,

的確會成做東洋的大公園，
tik-khak ē tsiânn-tsò Tang-iûnn ê tuā kong-hn̂g,

予東洋的人集倚來享福安樂。
hōo Tang-iûnn ê lâng tsi̍p-uá lâi hióng-hok an-lo̍k .

十項管見 蔡培火 1924
Tsa̍p hāng kuán-kìnn Tshuà Puē-hué it kiú jī sù
